---
title: Gedichtanalyse
---

***

> November
> 
> 
> Het regent en het is november  
> Weer keert het najaar en belaagt  
> Het hart, dat droef, maar steeds gewender,  
> Zijn heimelijke pijnen draagt.  
> 
> En in de kamer, waar gelaten  
> Het daaglijks leven wordt verricht,  
> schijnt uit de troosteloze straten  
> Een ongekleurd namiddaglicht.  
> 
> De jaren gaan zoals zij gingen,  
> Er is alengs geen onderscheid  
> Meer tussen dove erinneringen  
> En wat geleefd wordt en verbeid.  
> 
> Verloren zijn de prille wegen  
> Om te ontkomen aan de tijd;  
> Altijd november, altijd regen,  
> Altijd dit lege hart, altijd.  
> 
> 
> J.C. Bloem, 1931.

Het gedicht is geschreven door J.C. Bloem en verscheen in zijn tweede bundel, _Media vita_, in 1931. Het gedicht bestaat uit vier kwatrijnen (een strofe van vier regels) die samen twee octaven vormen.

### Rijm

Het rijmschema van dit gedicht is voor elke strofe ABAB. Dit noem je gekruiste rijm. Dit zijn de soorten rijm uit het rijmschema:

- november-gewender: assonantie
- belaagt-draagt: mannelijke (eind)rijm
- gelaten-straten: vrouwelijke (eind)rijm
- verricht-licht: mannelijke (eind)rijm
- gingen-erinneringen: vrouwelijke (eind)rijm
- onderscheid-verbeid: mannelijke (eind)rijm
- wegen-regen: vrouwelijke (eind)rijm
- tijd-altijd: mannelijke (eind)rijm?

Er is ook veel assonantie:

- weer-keert
- najaar-belaagt
- zijn-heimelijke-pijnen
- kamer-gelaten
- verloren-om-ontkomen
- wegen-regen-lege
- altijd-hart-altijd

En alliteratie:

- zoals-zij
- gaan-gingen
- om-ontkomen

### Stijlfiguren

Aan het begin van het gedicht is een personificatie: "het najaar belaagt het hart". Het najaar is geen persoon dus kan niet belagen. Ik denk dat "verloren zijn de prille wegen" een vorm van inversie is, omdat "de prille wegen zijn verloren" is omgedraaid. Aan het einde van een gedicht is een repetitio waar het woord "altijd" vier keer wordt herhaalt (en het woord tijd dus eigenlijk vijf keer).

### Parafrase

Het is november en het regent en daar wordt de auteur verdrietig van.
In de kamer gebeurd eigenlijk niks en buiten ziet er niet veel beter uit.
Na een hele lange tijd begint alles zo eentonig en doods te worden dat je het verschil tussen nu en vroeger niet meer opmerkt. 
Zijn jeugd komt nooit meer terug, en hij zal altijd maar ouder blijven worden.

### Interpretatie

Het is een vrij somber gedicht. Ik denk dat de auteur worstelt met ouderdom en eenzaamheid. Hij benadrukt de hele tijd herhaling in het gedicht. In de eerste strofe: "*weer* keert het najaar terug", "maar *steeds gewender*", en in de derde strofe "alengs geen onderscheid". En ook het slot staat vol met het woord "altijd". Hij lijkt ook niet gelukkig. Zijn hart is "droef", "leeg" en draagt "heimelijke pijnen". Ook spreekt hij van "dove herinneringen" en zegt hij dat hij het onderscheid met leven niet meer ziet. Tenslotte is zijn jeugd voorbij, gaan de jaren "zoals zij gingen", en hij zal niet meer "ontkomen aan de tijd".

Ik denk dat dit gedicht gaat over vergankelijkheid, aftakeling en eenzaamheid.

***

> Sprookje
>
> Voor mijn moeder en dochtertje
>
>
> Zij luisteren beide naar haar oud verhaal,  
> wondere dingen komen aangevlogen,  
> zichtbaar in hun verwijde ogen,  
> als bloemen, drijvend in een schaal.
>
> Er is een zachte spanning in hun wezen,  
> zij zijn verloren en verzonken in elkaar,  
> -- het witte en het blonde haar --  
> geloof het maar, geloof het maar,  
> alles wat zij vertelt is waar  
> en nooit zal je iets mooiers lezen.
>
>
> M. Vasalis

Het gedicht is geschreven door Margaretha Vasalis, en werd in 1947 gepubliceerd in haar bundel *De vogel Phoenix*. Het gedicht bestaat uit een losse regel en twee strofen: een kwatrijn en een sextet.

## Rijm

Het rijmschema van de eerste strofe is ABBA, en die van de tweede strofe is ABBBBA. Je noemt dit omarmende rijnm. Dit zijn de soorten rijm uit het rijmschema:

- verhaal-schaal: mannelijke (eind)rijm.
- aangevlogen-ogen: vrouwelijke (eind)rijm.
- wezen-lezen: vrouwelijke (eind)rijm.
- elkaar-haar-maar-waar: mannelijke (eind)rijm.

Er is veel assonantie:

- haar-verhaal
- verwijde-drijvend
- zachte-spanning
- verloren-verzonken
- alles-wat
- nooit-mooier

Je vindt ook verschillende vormen van alliteratie:

- mijn-moeder
- zij-zijn
- verloren-verzonken

## Stijlfiguren

Het gedicht begint met een personificatie: "wondere dingen komen aangevolgen". Dingen kunnen over het algemeen niet vliegen. Er is een repetitio van "geloof het maar" in de tweede strofe. Ook gebruikt de auteur "bloemen drijvend in een schaal" als metafoor voor de "wondere dingen [die] komen aangevlogen". Daarnaast is er een antithese in de tweede strofe: "het witte en het blonde haar".

## Parafrase

Oma vertelt een oud sprookje aan haar kleindochter, dat ze beide heel mooi vinden en helemaal voor zich zien.  
Oma en haar kleindochter gaan beide helemaal op in het sprookje. De dochter zal nooit meer zoiets moois lezen dan hoe oma het sprookje voorlas.

## Interpretatie

Het gedicht gaat over het mooie moment dat de interactie tussen oma en kleindochter is bij het voorlezen van een sprookje. Het is een magisch moment. Door het voorlezen scheppen oma en kleindochter een band die het verhaal veel mooier maakt. De schrijver laat de magie van het moment zien met woordgebruik, met "wondere dingen [die] komen aangevlogen" en "er is zachte spanning in hun wezen". De titel kan zowel verwijzen naar het verhaal dat voorgelezen wordt, als naar het moment zelf.

